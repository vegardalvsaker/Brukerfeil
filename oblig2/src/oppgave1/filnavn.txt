


Obligatorisk øvingsoppgave i Examen philosophicum av            Vegard Alvsaker





Likekjønnet vigsel




I denne oppgaven skal jeg redegjøre for argumentene til de to forskjellige standpunktene i vedleggene «Den konservative teologen» og «Den liberale teologen». Jeg kommer til å bruke notasjonssystemet brukt i læreboken til Gunnar Karlsen, Språk og argumentasjon (2015). Jeg skal også redegjøre for hva normativ argumentasjon, som blir brukt i denne oppgaven, er. Jeg skal også si noe om hvordan vi undersøker holdbarheten og relevansen i normativ argumentasjon og undersøke hvorvidt det finnes noen argumentative fallgruver.
I andre del skal jeg drøfte påstanden: «Debatten om likekjønnete ekteskap dreier seg ikke om fordelingsrettferdighet, men om anerkjennelsesrettferdighet og anerkjennelsens politikk.». I forkant av drøftingen skal jeg redegjør grundig for hva fordelingsrettferdighet og anerkjennelsesrettferdighet er. Til slutt skal jeg komme med en oppsummering av oppgaven min.
Normativ argumentasjon
«Normativ argumentasjon er argumentasjon for et normativt standpunkt» (Karlsen 2015:48), det vil si at argumentene hører til et standpunkt som er normativt. Normative standpunkter er standpunkter som tar for seg ting som ikke har en fasit. Standpunkter som har et absolutt rett svar er deskriptive, motsetningen til normativ. Normative standpunkter ytrer gjerne at vi «bør» gjøre noe, som for eksempel: «Alle bør donere penger til TV-aksjonen» eller «Norge bør være fritt for innvandrere». Et hvert standpunkt må ha argumenter som støtter opp mot standpunktet. Disse argumentene deles hovedsakelig, men ikke utelukkende, inn i tre forskjellige typer: konsekvensargumenter, analogiargumenter og normargumenter (Karlsen, 2015, s. 48). I tillegg til å identifisere hvilken type argument det er, må vi også se på om argumentet er holdbart og relevant.
Konsekvensargumenter går ut på hvis det som er formidlet standpunktet skjer, så vil det følge med konsekvenser, enten positive eller negative. For å sjekke holdbarheten til et konsekvensargument må du undersøke om hvor sannsynlig det er at konsekvensen skjer, og med relevansen må du se på hva det har å si at konsekvensen inntreffer (Karlsen, 2015, s. 66). 
Analogiargumenter er argumenter som viser til en lignende hendelse som i standpunktet, bare et annet sted. For å sjekke holdbarheten til analogiargumentet må du se på om det som skjer i det analoge tilfellet stemmer eller er sannsynlig. Når det kommer til relevansen må du se på om innholdet i det analoge argumentet er positivt, og se på likhetene mellom argumentet og standpunktet (Karlsen 2015:66). 
Normargumenter går på at argumentet støtter standpunktet fordi det er en norm. Her må vi sjekke om normen er gyldig for å undersøke holdbarheten, og se på om normen er relevant eller ikke for standpunktet som argumentet hører til, for å sjekke relevansen (Karlsen 2015:66).
Den konservative teologen
Standpunktene som jeg skal sette opp argumenter til, fra vedleggene «Den konservative teologen» og «Den liberale teologen», er: S1 «Kirken bør ikke tillate vielse av likekjønnete» og S2 «Kirken bør tillate vielse av likekjønnete», og vi begynner med S1. Begge de fiktive teologene kommer med tre standpunktargumenter til sitt standpunkt. De tre standpunktargumentene som «Den konservative teologen» kommer med er: P1S1: Homofilt seksualliv bryter med Guds vilje for skaperverket ifølge Bibelen, P2S1: Det å bryte en grense åpner for å bryte flere, og til slutt P3S1: Mennesker må innrette seg det normale; heterofili. 
P1S1 er et normargument fordi det formidler en religiøs norm som kristne bør innrette seg. Den konservative teologen argumenterer P1S1 med P1(h)P1S1: «Homofil sex avvises både i 1. Mosebok og i Paulus’ brev til romerne.» Dette argumentet støtter P1S1, men det kan settes spørsmålstegn ved holdbarheten ettersom ikke alle kristne tolker bibelen likt og tar hensyn til alt som står i den.
P2S1 er et konsekvensargument fordi det sier noe om at hvis kirkelig likekjønnet vigsel blir innført så kan det åpnes for å bryte flere av bibelens ord. Den konservative teologen støtter dette argumentet med P1(h)P2S1: «For kristendommen kan det føre til at respekten for Bibelens ord svekkes generelt.» og P2(h)P2S1: «For samfunnet kan det føre til en utglidning av normene, der stadig mer «unormale» samlivsformer og seksualpraksiser blir akseptert.». Disse argumentene støtter absolutt ikke holdbarheten til P2S1 ettersom teologen snakker bare om noe som «kan skje». Han har ikke noe grunnlag for å si hvor sannsynlig det faktisk er at det vil skje, og det kan nesten oppfattes som et trusselargument hvor han sier at dersom vigsel av likekjønnet blir vedtatt så blir ««unormale» samlivsformer og seksualpraksiser» akseptert. Det er ikke veldig overbevisende fordi han kommer med manglende grunnlag for at disse konsekvensene faktisk kommer til å skje. «Den konservative teologen» mangler relevanseargument som sier noe om hvorfor han frykter at disse konsekvensene inntreffer. Det er nedverdigende å kalle et homofilt par for en «unormal samlivsform». Han sier at denne konsekvensen er negativ på grunnlag av sine fordommer mot homofili, dermed svekkes hans logos, etter å ha appellert til andre med samme fordommer som har opphav i gamle tenkemåter.
P3S1 argumenterer for at vi mennesker bør innrette oss naturen (heterofili), hvis ikke dør vi (menneskene) ut. Dette er vel et slags konsekvensargument, men argumentene til den konservative teologen har lite holdbarhet ettersom homofili angår langt i fra hele menneskeheten. Det er en fallgruve fordi argumentet ikke er holdbart og det virker som han bruker dette argumentet for å dekke opp for fordommene hans til homofili.
Den liberale teologen
På det andre standpunktet S2, som sier at kirken bør innføre likekjønnet vigsel, kommer «Den liberale teologen» med tre standpunktargumenter, og de er: P1S2: Det kristne kjærlighetsbudet er sentralt i det nye testamentet, P2S2: Det kan føre til mer stabile parforhold blant homofile, og til slutt P3S2: Det å tolke en 2-3000 år gammel bok ut fra vår egen omverden, kan gi tilfeldige resultater. 
P1S2 er et normargument fordi argumentet sier noe om et kjærlighetsbud. Kjærlighetsbudet er: «Du skal elske Gud og din neste», og det har grunnlag i Jesus’ egne ord. Denne normen må anses som gyldig, i hvert fall for alle kristne, ettersom Jesus har sagt disse ordene selv, og derfor støtter dette argumentet holdbarheten til P1S2. Argumentet fremstår også veldig relevant ettersom et giftemål, uavhengig av kjønn, baserer seg på gjensidig kjærlighet, og det akkurat det normen impliserer.
P2S2 er et konsekvensargument som sier noe om at likekjønnet vigsel kan føre til mer stabile homofile forhold. «Den liberale teologen» kommer med et holdbarhetsargument P1(h)P2S2: «Kirkelig vielse innbefatter kirkens forbønn og Gud velsignelse, noe som kan hjelpe til å bevare et parforhold.». Det er vanskelig å si noe om forbønn og Guds velsignelse faktisk fører til mer stabile forhold, men det er åpenbart et ønske for par, som vil gifte seg kirkelig, å oppnå forbønn og velsignelse, derfor støtter dette argumentet holdbarheten til P2S2. P1(r)P2S2: «Stabile parforhold fører til større velferd og lykkefølelse enn ustabile parforhold» er et relevanseneargument til P2S2 fordi det viser til hvilken verdi det har at det blir med stabile parforhold. Ut i fra et utilitaristisk ståsted er det absolutt ønskelig å ha størst mulig velferd og lykkefølelse, derfor støtter dette argumentet relevansen til P2S2.
P3S2 er et konsekvensargument fordi standpunktargumentet sier noe om hva som kan skje hvis vi tolker Bibelen med vår egen omverden som utgangspunkt. Et holdbarhetsargument er P1(h)P3S2: «De bibelske forfatterne hadde ikke kjennskap til moderne psykologi og visste neppe at noen mennesker er skapt grunnleggende homofile.». Argumentet sier noe om at hvis du tolker det disse bibelske forfatterne har skrevet, med vår egen tidsalder og omverden, vil konsekvensen inntreffe. Konsekvensen i dette tilfellet er at likekjønnete ikke får gifte seg i kirken. Det kan stilles spørsmålstegn ved selve holdbarheten i dette ettersom det kan være problematisk som kristen å stille seg kritisk til Bibelen og dens forfattere. Det svekker etosen til «Den liberale teologen» i en teologisk debatt.  
I tillegg til å ha redegjort for argumentene i den teologiske debatten skal jeg se nærmere på det politiske aspektet, hvor jeg skal drøfte påstanden: «Debatten om likekjønnete ekteskap dreier seg ikke om fordelingsrettferdighet, men om anerkjennelsesrettferdighet og anerkjennelsens politikk.». I forkant av en slik drøftelse trengs det en redegjørelse av begrepene fordelingsrettferdighet og anerkjennelsesrettferdighet.
Fordelingsrettferdighet går ut på at de det gjelder skal få de aktuelle goder og fordeler som de har gjort seg fortjent til. De godene du har rett til må stemme med de karakteregenskaper, dyder, som du representerer. Det skal være en mellomting av fornuft og følelser, ikke for mye av enten det ene eller det andre. (Lavik mfl., 2014, s.76). For å avgjøre hvilke goder du skal ha rett til, tas Det formale likhetsprinsipp i bruk. Dette prinsippet går ut på at dersom de det angår har gjort like mye, skal de få like goder. Dersom de ikke har gjort like mye, skal de ikke få like mye. Fordelingsrettferdighet angår ofte goder som handler om økonomi og sosiale forhold, derfor er spørsmål knyttet til fordelingsrettferdighet ofte rettet mot arbeiderbevegelsen og klassekamp (Lavik mfl., 2014, s. 281). Ettersom vår påstand ikke angår arbeiderbevegelsen og klassekampen er det naturlig å gå over til anerkjennelsesrettferdighet.
Anerkjennelsesrettferdighet er rettferdighet som angår mer identitetsrettet problematikk. Det kan være kjønn, raser og seksuell legning som går innenfor en slik diskusjon om rettferdighet. Kjernen i disse diskusjonene omhandler ofte symbolsk eller kulturell urettferdighet. (Lavik mfl., 2014, s. 281). Opphavet til denne urettferdigheten ligger gjerne hos de ikke-fornærmede, som har undertrykt de det angår over lang tid som følge av undertrykkernes egenskaper til å heve seg over de som er annerledes av den kulturelle norm og tradisjon. Spørsmål om anerkjennelsesrettferdighet må løses ved symbolsk og kulturell endring. En slik endring vil ikke nødvendigvis fjerne forskjeller, men hjelpe til å anerkjenne forskjeller – bekrefte deres eksistens – og legge til rette for de det angår (Lavik mfl., 2014, s. 281). Charles Taylor innfører et begrep, forskjellspolitikk, som går ut på å gi rettigheter til ulike kulturer og grupper i et forsøk på å bevare dem (Lavik mfl., 2014, 287). En slik anerkjennelsespolitikk er kritikk mot liberalistiske rettferdighetsteori, som sier noe om at kulturelle bakgrunner må legges til side når rettferdighet bestemmes (Lavik mfl., 2014, s. 287).
En kritikk rettet mot Taylors forskjellspolitikk er artikkelen til Susan Moller Orkin, «Is Multiculturalism Bad for Women?» (1999). Denne kritikken går ut på at det å gi frirom for å utøve visse kulturelle ritualer og gjøremål kan faktisk være skadelig for en del av den aktuelle kulturen, som for eksempel at kvinner kan bli undertrykt ved bruk av hijab (Lavik mfl., 2014, s. 289-290).
I påstanden «Debatten om likekjønnete ekteskap dreier seg ikke om fordelingsrettferdighet, men om anerkjennelsesrettferdighet og anerkjennelsens politikk.» blir det påstått at denne debatten ikke angår fordelingsrettferdighet, og det stemmer noenlunde bra overens med det som er blitt redegjort for i de tre forrige avsnittene. Et homofilt (ekte)par har ingen forutsetninger for å ha økonomiske begrensninger når det kommer til et giftemål. Det er klart at det er noen få økonomiske fordeler ved å være gift, som for eksempel beskatning, men slike fordeler kan ikke sammenlignes med det arbeiderbevegelsen kjemper om i andre spørsmål om rettferdighet, hvor store økonomiske forskjeller blir debattert. Det er uansett ikke disse godene som er sentralt i debatten. 
I likhet med andre minoriteter, kjemper homofile for å få like rettigheter slik alle andre ikke-minoriteter. De homofile kjemper ikke en sak som gir dem økonomisk gevinst etter de har fått den rettferdigheten de søker, men en anerkjennelse. Uansett om de hadde fått en større økonomisk gevinst, ligger motivasjon i større grad hos anerkjennelsen, fordi det trengs anerkjennelse fra andre for å oppnå selvrealisering, og selvrealisering og identitetsutvikling bør være viktigere enn penger (Lavik mfl., 2014, s. 283). 
Det kan stilles spørsmål om denne debatten gjelder forskjellspolitikken til Taylor, ettersom homofile ikke har noen særlige forskjeller i normer og regler enn heterofile. Homofile lever helt vanlige liv, akkurat som heterofile, bare at de er interessert i samme kjønn. Homofile er ikke et urfolk med forskjellig språk og andre kulturelle ritualer enn heterofile. Det gis ikke noen særrettigheter til homofile når de vil inngå et ekteskap. De vil simpelthen kunne stå for å være homofile, og få de samme rettigheter som heterofile, noe som angår anerkjennelsesrettferdigheten.

Debatten oppsummert
Det er ikke enkelt å argumentere for eller imot kirkelig likekjønnet vigsel. Det er lett å la fordommer ta over når det kommer til argumentene. Det føler jeg «den konservative teologen» viste, men det er vanskelig å klandre ham ettersom de debatterer i et religiøst tema som står mange nært. Subjektiviteten til side, det beste argumentet objektivt sett er det som går ut på kjærlighetsbudet, fordi det tar utgangspunkt i Jesus’ egne ord, og er det en ting alle kristne er enig om er det at Jesus ord er det viktigste. 
Jeg føler at debatten om likekjønnet vigsel heller mot anerkjennelsesrettferdigheten, og ikke fordelingsrettferdigheten ettersom det er identitetsproblemet som er størst, men det er klart at det er interessant å se om det ville gi noen negative konsekvenser å anerkjenne homofilt ekteskap.  
















Litteraturliste
Lavik, T., Fjørtoft, K. og Pedersen, J. (2014) Filosofi for Samfunnsvitere. 2. utg. Oslo: Universitetsforlaget
Karlsen, G. (2015) Språk og argumentasjon. Bergen: Fagbokforlaget

